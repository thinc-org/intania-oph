---
layout: "../../layout/MajorBlogLayout.astro"
nameTH: "ภาควิชาวิศวกรรมสิ่งแวดล้อม"
nameEN: "Environmental Engineering"
---


### ภาควิชาวิศวกรรมสิ่งแวดล้อม (Environmental Engineering)
## เรียนเกี่ยวกับอะไร ต้องใช้ความรู้จากวิชาไหนบ้าง
เนื้อหาการเรียนในภาควิชาถือว่าค่อนข้างกว้างเลย เราจะเรียนเกี่ยวกับปัญหามลพิษทุกอย่างที่เกี่ยวกับสิ่งแวดล้อมเลย ไม่ว่าจะเป็นน้ำ ขยะ อากาศ รวมถึงเสียง โดยจะเน้นไปที่การจัดการ และการบำบัดมลพิษที่เกิดขึ้น เช่น การออกแบบระบบบำบัดน้ำ หรืออากาศ การออกแบบกระบวนการผลิตให้เป็นมิตรกับสิ่งแวดล้อม หรือการจะทำยังไงเพื่อที่จะนำของเสียที่เกิดขึ้นมาใช้ให้เกิดประโยชน์สูงสุด เพื่อลดผลกระทบ หรือเกิดผลกระทบต่อสิ่งแวดล้อมน้อยที่สุด และเพื่อแก้ไขปัญหาสิ่งแวดล้อมที่เกิดขึ้น

ภาคเราจะต้องใช้ศาสตร์ทุกศาสตร์มาประยุกต์ใช้เลย ไม่ว่าจะเป็น เลข ฟิสิกส์ เคมี แต่ส่วนใหญ่ก็จะเจาะจงเป็นเรื่องที่เกี่ยวกับสิ่งแวดล้อม เช่น เคมีของของน้ำ เคมีของขยะ หรือพลศาสตร์ของไหล เป็นต้น รวมถึงวิชาชีวะด้วย เพราะ มีการใช้วิธีการบำบัดทางชีวภาพ ดังนั้นจึงต้องรู้ชีวะด้วยนิดหน่อย โดยส่วนใหญ่ภาคเราจะเน้นเป็นเคมีเป็นส่วนใหญ่ เน้นรู้กระบวนการทางเคมีเป็นหลัก และเน้นสกิลการทำแลบด้วย (ภาคเราเป็นแลบคมีในห้องแลบส่วนใหญ่) นอกจากนี้ก็จะมีใช้วิชา Drawing เพื่อใช้ในการออกแบบระบบต่าง ๆ ตอนปี 4 อีกด้วย

## วิศวกรรมสิ่งแวดล้อมเรียนจบไปทำงานแนวไหน

สามารถทำได้ทั้งสายข้าราชการ และเอกชน โดยข้าราชการ ก็จะเป็นเจ้าหน้าที่ประจำหน่วยงานต่าง ๆ ของรัฐบาล รวมถึงรัฐวิสาหกิจด้วย ทำได้หลายหน่วยงาน เช่น กระทรวงพลังงาน, กรมควบคุมมลพิษ, กระทรวงอุตสาหกรรม, กรมชลประทาน หรือ การไฟฟ้า (โรงผลิตไฟฟ้า) ส่วนเอกชน (โรงงาน) เช่น พนักงานตามบริษัท/โรงงานใหญ่ ๆ เช่น  PTT, SCG, CP และอื่น ๆ

- สายกฎหมาย และการจัดการ : ออกนโยบาย,มาตรฐาน และ กม.ควบคุมดูแลสวล. เช่น ออกมาตรฐานน้ำเสียโรงงาน รวมถึงการประเมินต่าง ๆ, นักกฎหมายสิ่งแวดล้อม, การจัดการด้านสิ่งแวดล้อม, EIA
- สายควบคุม : ดูแลและควบคุมระบบ รวมถึงคอยปรับปรุงระบบให้ดีขึ้น มีประสิทธิภาพมากขึ้น
- สายออกแบบ : ออกแบบระบบบำบัดต่าง ๆ
- สายวิจัยและพัฒนา : วิจัยและพัฒนาเครื่องมือ หรือระบบที่เกี่ยวกับสิ่งแวดล้อม รวมถึงทำวิจัยผลิตภัณฑ์ที่เป็นมิตรกับสิ่งแวดล้อม
- ให้คำปรึกษา (Consult) : ให้คำปรึกษาการจัดตั้งโรงงาน ทำระบบต่าง ๆ และทุก ๆอย่างที่เกี่ยวข้อง
- Safety : เจ้าหน้าที่ความปลอดภัย (จป.)
- สายเศรษฐศาสตร์ : นักเศรษฐศาสตร์สิ่งแวดล้อม
- ฝ่ายขาย : Sale Engineer ขายอุปกรณ์ หรือระบบบำบัด
- สายธุรกิจ : ทำธุรกิจ โรงงานของตัวเอง, Start up


## บรรยากาศการเรียนในภาควิชา
บรรยากาศภายในภาคของเราดีมาก ๆ อบอุ่นสุด ๆ ด้วยความที่ภาคเราคนน้อย พี่ๆ น้อง ๆ  จึงรู้จักกันหมด และมีกิจกรรมภายในภาคเยอะมาก ๆ เช่น ทริปภาค กีฬาภาค ทำให้พวกเรายิ่งสนิทกันเร็วขึ้น ส่วนอาจารย์ก็น่ารัก ใจดี ใส่ใจเด็ก ๆ มีปัญหาก็สามารถไปปรึกษาอาจารย์ได้ทุกคน อาจารย์ทุกคนยินดีช่วยเหลือ เพื่อน ๆ ในภาคเองก็น่ารัก ช่วยกันเรียนไม่ได้กดดันเลย เรียกได้ว่าบรรยากาศในภาคชิวสุด ๆ ไม่เครียดเลย