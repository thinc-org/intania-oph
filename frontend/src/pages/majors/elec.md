---
layout: "../../layout/MajorBlogLayout.astro"
nameTH: "ภาควิชาวิศวกรรมไฟฟ้า"
nameEN: "Electrical Engineering"
---


สำหรับวิศวกรรมไฟฟ้าที่นี่ จะมีการเรียนเนื้อหาที่กว้างมาก ๆ โดยในช่วงปี 2 ถึงปี 3 เทอมแรก จะเรียนวิชาภาคทั่วไปอย่างคณิตศาสตร์ไฟฟ้า และการวิเคราะห์วงจร และการใช้เครื่องมือต่าง ๆ ก่อน และเมื่อเรียนถึงปี 3 เทอม 2 ก็มีการแบ่งสาขาออกเป็น 4 สาขา คือ

### 1. สาขาไฟฟ้ากำลัง (Power) 
เรียนเกี่ยวกับอุปกรณ์ทางไฟฟ้า การผลิต การออกแบบและการส่งไฟฟ้า การคำนวณปรับปรุงระบบต่าง ๆ เพื่อให้ได้ประสิทธิภาพที่ดีที่สุด
### 2. สาขาควบคุม (Control) 
เรียนเกี่ยวกับหลักการควบคุม วิเคราะห์สมรรถนะและความเสถียรของระบบหรือโรงงานขนาดใหญ่ หรืออุปกรณ์ขนาดเล็ก เช่น หุ่นยนต์ รวมไปถึงการออกแบบระบบควบคุม
### 3. สาขาสื่อสาร (Communication) 
เรียนเกี่ยวกับคลื่นแม่เหล็กไฟฟ้า โครงข่ายระบบสื่อสาร การรับส่งข้อมูลขนาดใหญ่ การจัดการมัลติมีเดียต่าง ๆ
### 4. สาขาอิเล็กทรอนิกส์ (Electronics) 
เรียนเกี่ยวกับอุปกรณ์อิเล็กทรอนิกส์ สารกึ่งตัวนำ หรืออุปกรณ์ที่เกี่ยวกับการใช้กระแสไฟฟ้าทั้งหมด ออกแบบแผงวงจร และ programming


## เรื่องราวจากรุ่นพี่
### บรรยากาศในภาค
เป็นภาคที่ทุกคนช่วยเหลือกันดีมาก คนเยอะแต่ว่าอบอุ่น เราเป็นภาคที่แข็งแกร่ง พี่ช่วยเหลือน้อง น้องก็ช่วยเหลือรุ่นน้องอีกที อาจารย์ก็ช่วยเหลือดีมาก ๆ มีกิจกรรมภาคเพื่อพัฒนาตัวเองเยอะด้วย

### ฝากถึงรุ่นน้องที่สนใจ วิศกรรมไฟฟ้า จุฬาฯ 
เดี๋ยวนี้วิศวกรรมไฟฟ้ามันกว้างมาก ๆ คือไม่ใช่ว่าไฟฟ้าทำแค่เกี่ยวกับไฟฟ้าแล้วจริง ๆ ลืมภาพว่าทุกคนต้องไปทำงานที่โรงไฟฟ้าได้เลย ไฟฟ้าที่เรียนมันรวมไปถึงการพัฒนาโปรแกรม มา optimize อะไรต่าง ๆ อย่างเช่น smart grid, metaverse การรับส่ง การบีบอัดข้อมูลมหาสาร ซึ่งมีการจัดการกับข้อมูล น้อง ๆ ก็จะได้เรียนถ้ามาสายสื่อสาร หรือ สาขาควบคุม มีการทำ machine learning ก็ใช้ math และ programming เยอะมากเช่นกัน หรือจะเปลี่ยนสายไปเป็น finance เลยก็ได้ด้วยความรู้จากสาขาสื่อสารและควบคุม

ส่วนวิชาแลบของที่นี่ส่วนมากจะเป็นอะไรที่ทดสอบ หรือช่วยให้น้องทำความเข้าใจกับ  เนื้อหาที่เรียนไปในห้องเรียนมากกว่า

ไฟฟ้าของที่นี่เราจะเรียนเหมือนเป็ดนิดนึง เพราะเป็นภาคที่แยกสาขาช้า คือแยกตอนปี 3 เทอม 2 เลย แต่เพราะเราเรียนแบบนี้เราเลยรู้กว้าง และสามารถ apply อะไรได้เยอะ และก็หลากหลายกว่าจริง ๆ เรียนหนักแต่จบมาแล้วดีแน่นอน


## วิศวะไฟฟ้าจบไปทำงานอะไรได้บ้าง
จบวิศวกรรมไฟฟ้าแล้ว สามารถเลือกทำงานได้กว้างขวางหลากหลายสาขาอาชีพ ทั้งที่เกี่ยวข้องกับวิศวกรรมไฟฟ้าโดยตรง เช่น การไฟฟ้าทั้ง 3 แห่ง ภาคเอกชนที่ดำเนินธุรกิจ ด้านการผลิตไฟฟ้า โรงงานอุตสาหกรรมที่ใช้พลังงานไฟฟ้าในการขับเคลื่อนเครื่องจักรการผลิต หรืออุตสาหกรรมที่ใช้เทคโนโลยีขั้นสูงในการวัดคุมกระบวนการต่าง ๆ อุตสาหกรรมด้านอิเล็กทรอนิกส์และวัสดุสารกึ่งตัวนำ ธุรกิจด้านสารสนเทศและการสื่อสาร นอกจากนี้ ที่ไม่เกี่ยวข้องโดยตรง เช่น ธุรกิจด้านการเงิน การธนาคาร การประกันภัย การแพทย์ และการดูแลสุขภาพ ประเภทของสถานประกอบการมีตั้งแต่สตาร์ทอัพ ธุรกิจขนาดกลางและเล็ก (SME) ธุรกิจขนาดใหญ่ ไปจนถึงบริษัทข้ามชาติ หรือเป็นผู้ประกอบการเองได้ทั้งหมด แล้วแต่ความชอบ ความสนใจ และความตั้งใจมุ่งมั่นของตัวผู้เรียน