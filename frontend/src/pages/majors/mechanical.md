---
layout: "../../layout/MajorBlogLayout.astro"
nameTH: "ภาควิชาวิศวกรรมเครื่องกล"
nameEN: "Mechanical Engineering"
---


# ภาควิชาวิศวกรรมเครื่องกล (Mechanical Engineering)
## เรียนเกี่ยวกับอะไร
ภาคเครื่องกล หรือย่อ ๆ ว่า “ภาคเครื่อง” ในมุมมองหลาย ๆ คน อาจจะเข้าใจว่าเป็นการเรียนเกี่ยวกับเครื่องจักรกลต่าง ๆ หรือหุ่นยนต์ แต่ในความเป็นจริงแล้ว นี่เป็นเพียงส่วนหนึ่งของภาควิชาเท่านั้น โดยเครื่องกลจะศึกษาหลัก ๆ 3 ศาสตร์ได้แก่ 1. ศาสตร์ด้านการเคลื่อนที่ และวัตถุ เช่น Statics (ของแข็งที่อยู่กับที่ จำพวกการรับแรง ไว้ใช้สำหรับการทดสอบว่าอุปกรณ์ของเราสามารถรับน้ำหนักได้ไหม), Dynamics (วัตถุที่เคลื่ิอนที่ บางวัตถุเมื่อเคลื่อนที่จะรับแรงมากกว่าตอนอยู่กับที่ ทำให้ต้องพิจารณาเป็นพิเศษ), การสั่นสะเทือน (กรณีของสะพานแขวน) 2. ศาสตร์ด้านพลังงาน ของไหล และอุณหพลศาสตร์ เช่นการส่งถ่ายความร้อน, ระบบเครื่องจักร 3. ศาสตร์ด้านการควบคุม เช่น การควบคุมหุ่นยนต์ หรือเครื่องจักร และระหว่างการศึกษายังมีเรื่องของการออกแบบ และการเขียนแบบเข้ามาสอดแทรกด้วย


## ลักษณะนิสัย ความสามารถ นิสัยที่เหมาะสมกับภาควิชานี้
อย่างแรกเลยต้องชอบ และสนใจในวิชาคณิตศาสตร์ และฟิสิกส์ โดยเฉพาะเรื่องกลศาสตร์ ของไหล และ Thermodynamics และอาจจะต้องมองรูปเก่ง ๆ ด้วย (สามารถจินตนาการ แบบของอุปกรณ์จาก 2 มิติ ไป 3 มิติ) ชื่นชอบในการประดิษฐ์ และค้นคว้าเทคโนโลยีใหม่ ๆ และต้องมีพื้นฐานภาษาอังกฤษที่แน่น


## วิศวกรรมเครื่องกล จบไปทำงานแนวไหน
วิศวกรรมเครื่องกลสามารถจบไปทำงานได้หลายอย่างมาก ไม่ว่าจะเป็น
- ทางด้าน Solid ที่จะทำเกี่ยวกับพวกการรับแรงของวัสดุ หรืออุปกรณ์ การเลือกวัสดุที่จะเหมาะกับงานที่สถานการณ์ต่าง ๆ และยังทำเกี่ยวกับ Biotechnology ของด้านการแพทย์ และยังมีเรื่องของการบำรุงรักษาอุปกรณ์ต่าง ๆ ในสภาพแวดล้อมต่าง ๆ เช่นท่อส่งก๊าซธรรมชาติใต้ทะเล
- ทางด้าน Thermal และ Fluid ที่ทำเกี่ยวกับพวกการจัดการพลังงานของโรงงาน ระบบปรับอากาศในสถานที่ต่าง ๆ การออกแบบรถยนต์ เครื่องบิน เพื่อไม่ให้ต้านลม และเกิดประสิทธิภาพสูงสุด และยังรวมไปถึงการออกแบบโดรนในภารกิจต่าง ๆ อีกด้วย
- ทางด้าน Control และ Robots ที่จะทำเกี่ยวกับ การออกแบบ และควบคุมเครื่องจักร หรือหุ่นยนต์ตามความต้องการต่างๆ และยังรวมไปถึง Robot Arms ที่นิยมใช้โรงงานอุตสาหกรรมในปัจจุบัน
- ทางด้านยานยนต์ ภาคเครื่องก็สามารถไปทำงานทางด้านยานยนต์ได้เช่นกัน ไม่ว่าจะเป็นรถยนต์เครื่องสันดาป หรือรถยนต์ไฟฟ้า (EV) ที่เป็นที่นิยมในปัจจุบัน แม้แต่สายการผลิตรถยนต์ก็ยังมีส่วนของภาคเครื่องกลเข้ามาเกี่ยวข้องด้วย


## แนวโน้มในอนาคตของวิศวกรรมเครื่องกลเป็นอย่างไร
ในตลาดแรงงานปัจจุบันยังต้องการภาควิศวกรรมเครื่องกลอีกเป็นจำนวนมาก เพราะการพัฒนาของเทคโนโลยีทำให้เกิดตลาดใหม่ ๆ และกระแสตามความต้องการใหม่ ๆ เพิ่มมากขึ้น อย่างเช่น กระแสของหุ่นยนต์ที่จะนำมาประยุกต์ใช้ในชีวิตประจำวัน เทคโนโลยีทางการแพทย์ การเติบโตของโรงงานอุตสาหกรรม และรถยนต์ไฟฟ้า กระแสเหล่านี้ต่างก็ต้องใช้ความรู้ความสามารถของภาควิชาวิศวกรรมเครื่องกลทั้งนั้น