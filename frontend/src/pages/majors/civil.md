---
layout: "../../layout/MajorBlogLayout.astro"
nameTH: "ภาควิชาวิศวกรรมโยธา"
nameEN: "Civil Engineering"
---


ภาควิชาวิศวกรรมโยธา ประกอบด้วย 4 สาขาย่อย คือ
### 1. สาขาวิศวกรรมโครงสร้าง (Structural Engineering) 
- แนวคิดการออกแบบทางวิศวกรรม ความรู้พื้นฐานของงานก่อสร้าง
- กลศาสตร์วิศวกรรม เช่น ระบบแรง สมดุล แรงเสียดทาน เป็นต้น
- กลศาสตร์วัสดุ โดยศึกษาแนวคิดพื้นฐานของความเค้นและความเครียด แรงบิด แรงเฉือน และโมเมนต์ดัด เกณฑ์การวิบัติ
- ความสัมพันธ์ระหว่างโครงสร้าง สมบัติ กระบวนการผลิต และการประยุกต์ใช้วัสดุหลักทางวิศวกรรมโยธา เช่น เหล็กรูปพรรณ เหล็กเส้น ไม้ ซีเมนต์ คอนกรีต
- การออกแบบชิ้นส่วนโครงสร้างคอนกรีตเสริมเหล็ก
- การออกแบบโครงสร้างไม้และโครงสร้างเหล็ก

### 2. สาขาวิศวกรรมธรณีเทคนิค (Geotechnical Engineering) 
- การบดอัดดิน การไหลของน้ำในดิน การยุบอัดตัวของดิน ทฤษฎีแรงดันดิน เสถียรภาพของลาดดิน กำลังรับน้ำหนักของดิน
- การออกแบบทางวิศวกรรมธรณีเทคนิค การออกแบบและการก่อสร้างฐานรากตื้น ฐานรากเสาเข็ม การออกแบบและการก่อสร้างโครงสร้างในดิน

### 3. สาขาวิศวกรรมการบริหารจัดการงานก่อสร้าง (Construction Engineering and Management) 
- การควบคุมงานก่อสร้าง วิธีการก่อสร้าง มาตรฐานงานก่อสร้าง องค์ประกอบ วิธีการ และขั้นตอนของการควบคุมงานก่อสร้าง การจัดทำบัญชีการตรวจสอบงานก่อสร้าง
- การบริหารงานก่อสร้าง การจัดการองค์กร การวางผังสถานที่ก่อสร้าง การวางแผนโครงการ กฎหมายงานก่อสร้าง ความปลอดภัยในงานก่อสร้าง
- หลักการประมาณต้นทุนก่อสร้าง การประมาณแบบหยาบและละเอียด การคิดต้นทุนแรงงานและเครื่องจักร

### 4. สาขาวิศวกรรมการขนส่ง (Transportation Engineering) 
- หลักการและแนวคิดของการขนส่ง อุปสงค์และอุปทานของการขนส่ง การปฏิบัติการจราจร และการวิเคราะห์ระบบการขนส่งเบื้องต้น
- การพัฒนาด้านถนนและทางหลวง องค์กรบริหารจัดการระบบถนน หลักการวางแผนงานทางและระบบการวิเคราะห์การจราจร

<br>

สำหรับความรู้พื้นฐานที่จำเป็นต่อการเรียนในภาควิชาวิศวกรรมโยธา จะมี 2 ส่วน คือ
1. ความรู้พื้นฐานทางคณิตศาสตร์ 

เช่น แคลคูลัส ทฤษฎีความน่าจะเป็นและสถิติ พีชคณิตเชิงเส้น เป็นต้น และความรู้พื้นฐานทางวิทยาศาสตร์ โดยเฉพาะฟิสิกส์ด้านกลศาสตร์และการประยุกต์ เช่น ระบบแรง แรงลัพธ์ สมดุล แรงเสียดทาน กฎการเคลื่อนที่ของนิวตัน งานและพลังงาน และโมเมนตัม เป็นต้น

2. ความรู้ประยุกต์ทางวิศวกรรม 

เช่น การเขียนแบบวิศวกรรม การเขียนโปรแกรมคอมพิวเตอร์ เป็นต้น
โดยความรู้พื้นฐานที่จำเป็นส่วนใหญ่เป็นรายวิชาที่เรียนในชั้นปีที่ 1 สามารถประเมินตนเองได้จากผลการเรียนในชั้นปีที่ 1 ว่ามีความถนัดเหมาะสมกับเนื้อหาในภาควิชาวิศวกรรมโยธาหรือไม่
นอกจากนี้ การเรียนในภาควิชาวิศวกรรมโยธายังได้เรียนเนื้อหาด้าน Soft-side ด้วย เช่น หลักการบริหารจัดการโครงการก่อสร้าง พื้นฐานด้านเศรษฐศาสตร์และการเงิน กฎหมาย จรรยาบรรณวิชาชีพ ความปลอดภัย การพัฒนาที่ยั่งยืน เป็นต้น ซึ่งสอดรับกับความต้องการของผู้ประกอบการในปัจจุบัน เพื่อส่งเสริมบทบาทและความรับผิดชอบของวิศวกรรมโยธาต่อการพัฒนาเศรษฐกิจและสังคม

 
## บรรยากาศการเรียนการสอนในภาควิชาวิศวกรรมโยธา
ภาควิชาวิศวกรรมโยธามีคณาจารย์เกือบ 40 คนแต่ละคนก็มีสไตล์การสอนที่แตกต่างกัน ตัดเกรดโหดบ้าง ใจดีบ้าง บางคนก็เป็นกันเองกับลูกศิษย์มาก บางคนก็ค่อนข้างเข้มงวดกับลูกศิษย์ แต่ว่าอาจารย์ทุกคนมีความตั้งใจที่จะสอนให้นิสิตทุกคนมีความรู้ ความสามารถ มีจรรยาบรรณวิชาชีพ มีความรับผิดชอบต่อการพัฒนาเศรษฐกิจและสังคม ด้วยประสบการณ์สอน งานวิจัย และงานบริการวิชาการของแต่ละตน ซึ่งไม่เพียงจะให้ความรู้จากตำราเรียนเท่านั้น แต่สามารถถ่ายทอดประสบการณ์การทำงานในชีวิตจริงให้กับนิสิตได้ด้วย

นอกจากนี้ การเรียนในหลักสูตรของภาควิชาวิศวกรรมโยธายังมีวิชาปฏิบัติการในห้องทดลอง และภาคสนามอีกหลายวิชา เช่น ปฏิบัติการทดสอบวัสดุ จำพวกเหล็กรูปพรรณ เหล็กเส้น ไม้ และวัสดุอื่น ๆ ในงานวิศวกรรมโยธา ปฏิบัติการปฐพีกลศาสตร์ เพื่อตรวจสอบคุณสมบัติต่างๆ ของดิน การซึมน้ำ การบดอัด งานสำรวจรังวัดเบื้องต้น การวัดทิศทางและระยะทาง การสำรวจรังวัดภูมิประเทศ การเขียนแผนที่ เป็นต้น ดังนั้นนิสิตจะได้ฝึกทดลองจริงเพื่อให้เข้าใจหลักการในทางปฏิบัติ นอกเหนือจากองค์ความรู้ในตำรา


## พี่ ๆ อยากบอกอะไรน้อง ๆ
จากใจพี่ที่เรียนภาคโยธา ต้องบอกเลยว่าเป็นภาคที่ดีมากๆ พี่รู้สึกโชคดีมาก ๆ ที่ได้เข้ามาภาคนี้ เพื่อน ๆ ทุกคนพร้อมที่จะช่วยกันเรียน อาจารย์ก็น่ารัก ซึ่งจริง ๆ แล้วโยธาไม่ได้เรียนไปสร้างตึกอย่างเดียวนะ โยธายังมีอีกหลายด้านมาก ๆ ฉะนั้น! ใครที่อยากรู้ว่ามีด้านไหนอีกบ้าง โยธาทำอะไรได้อีกบ้าง ต้องมาเรียนแล้วแหละ