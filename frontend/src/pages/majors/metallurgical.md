---
layout: "../../layout/MajorBlogLayout.astro"
nameTH: "ภาควิชาวิศวกรรมโลหการ"
nameEN: "Metallurgical Engineering"
---


## เรียนเกี่ยวกับอะไร
ภาควิชาโลหการมีชื่อเต็ม ๆ ว่า ภาควิชาโลหการเเละวัสดุ หลาย ๆ คนคงปฏิเสธไม่ได้ว่าวัสดุนั้นอยู่ในชีวิตประจำวันของเราและเรานั้นสัมผัสกับมันอยู่ตลอดเวลาไม่ว่าจะเป็นเสื้อที่น้อง ๆ ใส่ เเก้วที่น้อง ๆ จับ หรือ รถยนต์ที่น้อง ๆ นั่งกัน ล้วนมาจากวัสดุทั้งนั้น ดังนั้นจึงเป็นหน้าที่ของภาควิชาของเราที่จะต้องนำองค์ความรู้ต่าง ๆ ทางวิศวะเพื่อนำมาปรับปรุงและเพิ่มประสิทธิภาพของวัสดุต่าง ๆ ให้ดียิ่งขึ้น พวกเราเรียนตั้งแต่พื้นฐานของวัสดุต่าง ๆ กระบวนการถลุงแร่ ปรับปรุงคุณภาพ การขึ้นรูป ไปจนถึงการประยุกต์ใช้วัสดุแต่ละชนิดให้เกิดประสิทธิภาพสูงสุด หากฟังแต่ชื่อน้อง ๆ อาจจะคิดว่าพวกเราเรียนกันแต่โลหะ ซึ่งเปล่าเลยหลักสูตรของพวกเรายังคลอบคลุมไปถึงวัสดุอื่น ๆ เช่น polymer ceramic และ วัสดุผสม หรือหากใครอยากไปสายผู้ประกอบการภาควิชาเราก็ยังมีสอน นอกจากนั้น ยังมีวิชาเลือกที่น้อง ๆ นั้นสามารถนำความรู้พื้นฐานที่เคยได้เรียนมาใช้กับงานจริงซึ่งจะเป็นวิชาที่ตรงกับสายการทำงานในอุตสาหกรรมจริงมากขึ้น  


## ต้องใช้ความรู้อะไรบ้าง
พื้นฐานวิชาคณิตศาสตร์ ฟิสิกส์ เคมีที่ดีในระดับนึงเพื่อที่จะสามารถใช้ในการคำนวณและเข้าใจในปรากฎการณ์ต่าง ๆ ของวัสดุได้ ส่วนถ้าใครชอบชีวะก็สามารถเรียนได้เนื่องจากสามาถนำไปประยุกต์กับสายงานอื่น ๆ ได้


## บรรยากาศในภาควิชา
เรียกได้ว่าบรรยากาศคือ อบอุ่น เฮฮา ร่าเริง เนื่องจากภาคเรามีจำนวนนิสิตที่ไม่มากต่อรุ่นทำให้ทุก ๆ คนสนิทกันช่วยเหลือกัน อาจารย์ก็พร้อมคุยและซัพพอร์ตเราในทุก ๆ เรื่อง ปล.อาจารย์และเด็กในภาคน่ารักทุกคนเลย


## Trend ของภาคนี้
ทุกวันนี้ต้องบอกว่าเป็นยุคทองของภาควิชาเลยก็ว่าได้เพราะว่า ทุกอุตสาหกรรม โลกเชิงพาณิชย์ต้องการจุดขายของผลิตภัณฑ์ เพื่อสร้างความโดดเด่นดึงดูดลูกค้า และเทคโนโลยีวัสดุ ที่จะไปช่วยแก้ปัญหาเดิม ซึ่งการสร้างวัสดุที่ตอบโจทย์จึงเป็นคำตอบที่ทุกภาคส่วนต้องการ แทบจะเรียกว่าโลกของเราไม่สามารถขาดภาควิชานี้เลยก็ได้ เนื่องจากศาสตร์ทางวัสดุนั้นจำเป็นจะต้องพัฒนาต่อไปเรื่อย ๆ เพื่อตอบโจทย์และแก้ปัญหาของผู้ใช้งานและอุตสาหกรรม ซึ่งศาสตร์ของภาคนี้สามารถประยุกต์ใช้ได้แทบจะทุกอุตสาหกรรมไม่ว่าจะเป็น อุตสาหกรรมน้ำมัน ไฟฟ้า น้ำ หรืออุตสาหรกรรมทางการแพทย์ที่จำเป็นจะต้องใช้วัสดุชนิดพิเศษและจากจำนวนงานที่แทบจะต้องมีภาควิชานี้แทบจะทุกโรงงานเมื่อเทียบกับจำนวนของวิศวะที่จบใหม่นั้นถือว่าแทบจะขาดแคลน และนอกจากนี้ภาคของเรายังเป็นอันดับ 1 ทางด้านวิศวกรรมวัสดุในไทย ดังนั้นหากเลือกภาควิชานี้รับรองว่าหางานได้ไม่ยากแน่นอน


## แนวทางหลังจากเรียนจบภาควิชานี้
- ทำงานต่อหลังจากเรียนจบเลย มีหลาย ๆ คนที่เลือกที่จะทำงานเลยหลังจากเรียนจบ ซึ่งก็สามารถแบ่งออกเป็นการทำงานที่ตรงสายเช่นทำในโรงงานเหล็กหรือว่าทำงานในสายวัสดุต่่างๆไม่ว่าจะเป็นทั้งสายวิจัยและอุตสาหกรรมและการเลือกทำงานที่ไม่ตรงสายในส่วนนี้จะขึ้นอยู่กับความถนัดและความชอบของแต่ละตัวบุคคลเอง
- เรียนต่อ เนื่องจากคณะวิศวกรรมศาสตร์ เป็นคณะที่สอนให้เราสามารถคิดและลงมือทำได้อย่างมีหลักการและต้องมีเหตุผลมารองรับเสมอ เราเลยสามารถเรียนต่อในสายตรงคือวิศวะ หรือจะไปทางสายบริหาร สายวิทยาศาสตร์ ก็สามารถเรียนได้ทั้งหมด


## สายงานที่สามารถทำได้
สายงานที่พวกเราสามารถทำได้นั้นหลากหลายมาก ๆ ไม่ว่าจะเป็น
failure analysis , inspector engineer , qa/qc engineer , corrosion engineer , instrumentation engineer  sale engineer หรือแม้แต่การทำ start up ธุรกิจของตัวเองก็สามารถทำได้